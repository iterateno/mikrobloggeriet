Dyp intensjon og aktiv leveranse: to moduser for produktbygging
===============================================================

Etter en ellers helt super jobbkos-kveld med Julian, satt jeg igjen med en følelse av at det var noe som ikke helt stemte.

Mønsteret gikk som følger:

1. Vi startet å gjøre noe
2. Julian fikk en idé
3. Vi snakket litt
4. Jeg sa at vi måtte la ideen ligge for å bli ferdig med det vi startet på.

Det som skurret for meg var at jeg ikke hadde noen grunn til at vi måtte la det ligge.
Etter en uke i underbevisstheten er svaret klarere for meg: vi var ikke tydelige på om vi var i dyp intensjonsmodus eller aktiv leveransemodus.

Når jeg jobber med egne fritidsprosjekter og *får gjort noe*, faller jeg inn på følgende prinsipper:

1. Jeg er uinteressert i å gjøre noe hvis det ikke er en motiverende grunn til å gjøre noe. Dårlig intensjon gir dårlig motivasjon, og da kan du la være, resultatet blir dårlig og arbeidet blir kjipt.

2. Hvis jeg skal få gjort noe, må veien ut i virkeligheten være kort. Jeg må få det ut. Det må bli ekte.

For å oppnå det, bytter jeg mellom to moduser: dyp intensjon og aktiv leveranse. I dyp intensjonsmodus følger jeg "hvorfor" spørsmålene helt ned, og gir meg ikke før jeg har drømt opp noe jeg ønsker at skal finnes i verden. I aktiv leveransemodus skal jeg få ned ekte arbeid, og levere én eller flere ganger i løpet av økta jeg setter meg ned. Jobber jeg med kode betyr det at jeg skal ha ekte kode som gjør noe interessant i løpet av samme dag.

Kvelden med Julian satte vi oss mål som var supre for å sikre aktiv leveranse:

1. Julian skal ha sitt eget, personlige nettsted innen kvelden er omme
2. Julian skal være i stand til å endre nettstedet sitt uten hjelp
3. Nettstedet skal ta ett, konkret steg i retning av at Julian kan bruke nettstedet til å kommunisere noe han bryr seg om.

For å sikre at vi fikk til det, kuttet jeg oss av!

Men biten jeg ikke likte var at det var en greie jeg gjorde, ikke noe som vi gjorde sammen.
For å sikre at vi gjør det sammen neste gang, noterer jeg meg følgende:

1. Bruk dyp intensjon for å sikre at du lager noe du ønsker å lage
2. Bruk aktiv leveranse for å sikre at du faktisk lager noe
3. I samhandling, ikke bruk tvang for å bytte modus, velg byttene sammen.

Takk til Christian som har gitt meg praktisk trening for når man bør bytte til aktiv leveransemodus.

Teodor
